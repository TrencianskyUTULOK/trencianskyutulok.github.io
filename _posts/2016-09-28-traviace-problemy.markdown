---
layout: post
title: Čo môže ohroziť zdravie nášho psa?
author: Katarína Rošťáková
author_link: https://www.facebook.com/katarina.rostakova
date: 2016-09-28 12:00:00
categories: veterinarne-okienko
image: http://www.psilaska.cz/wp-content/uploads/2013/01/parvoviroza-onemocneni-psu.jpg
---

Keď sa zamyslíme nad otázkou "Čo môže ohroziť zdravie (v niektorých prípadoch až život) nášho psa?", možno nám napadnú
aj takéto odpovede: zlá strava, autonehoda, otrava na slimáky, vrodené chyby, uštipnutie hadom, sused s puškou...
Každý by vedel vymenovať vlastný zoznam potenciálnych rizík. V nasledujúcich riadkoch budeme viac rozoberať iba jedno z
nich: ochorenia.

<!--more-->

![chorý pes](http://www.psilaska.cz/wp-content/uploads/2013/01/parvoviroza-onemocneni-psu.jpg)

Naši psíci sú totiž lákavými hostiteľmi pre široké spektrum škodlivých organizmov. Od tých najmenších vírusov, cez rôzne
baktérie mikroskopických rozmerov, niekoľko milimetrov dlhé červy, až po pásomnice, ktorých rozmer sa môže rovnať dĺžke
šnúrky od topánok až po dĺžku šnúry na vešanie bielizne.
Keďže vieme, že chorôb, ktoré postihujú našich domácich miláčikov, je neúrekom, predstavíme si len niekoľko
najbežnejších, ku ktorým pridáme dôležité informácie ohľadom rozpoznania príznakov, možností liečby a prevencie.

### Tráviace problémy

Keď nášho psa potrápi krátkodobá hnačka alebo jednorazové zvracanie, častou príčinou je len konzumácia niečoho, čo
psíkovi "nesadlo", prípadne náhla zmena krmiva. Nasledujúca reakcia je prirodzeným (a zvyčajne postačujúcim) spôsobom,
ktorým sa organizmus snaží vyvolávajúcej príčiny zbaviť (a teda nie je dôvodom na paniku). Spozornieť by sme mali vtedy,
pokiaľ:

![hnačka](http://zveromil.sk/wp-content/uploads/2016/07/hnacka-u-psa.jpg)

- je hnačka/vracanie sprevádzaná apatiou; nezáujmom o činnosti, ktoré pes robí rád; neochotou ísť na prechádzku, aj
keď predtým sa na ňu tešil; celkovým skleslým výzorom psa; dlhodobým nechutenstvom; horúčkou,
-	vidíme, že vyprázdňovanie je pre psíka bolestivé,
-	je stolica výrazne vodnatá / spenená / čierna / s prímesou krvi alebo hlienu,
-	je vracanie opakované / úporné / s prímesou krvi,
-	je oblasť brucha bolestivá (skúsme psíka prehmatať, ak ho to bude bolieť, dá nám to najavo zvukmi, výrazným pohybom,
snahou vymaniť sa nám a podobne),
-	pretrvávajú tráviace problémy dlhšiu dobu. Pojem "dlhšia doba" môže u každého psa znamenať niečo iné. U toho môjho
nebola deň-dva trvajúca hnačka problémom, pretože okrem nej som na ňom nepozorovala žiadnu inú zmenu v zdravotnom stave
ani v správaní. Istý čas hnačka trvala dokonca pol roka, tento prípad sme, pravdaže, už konzultovali s veterinárom, ale
keďže opäť psík nevykazoval žiadne iné zmeny, nebolo to akútne ochorenie. Stav sme riešili úpravou kŕmenia a prechodom
na špeciálny typ granúl. (Vy svojho psa poznáte najlepšie a preto sami viete rozoznať, či sa v jeho správaní niečo
zmenilo alebo nie.)
-	máme podozrenie, že pes mohol skonzumovať jedovatú rastlinu / nejaký prípravok používaný v domácnosti,
-	osobitným prípadom sú šteňatá, u ktorých sa tráviacimi ťažkosťami prejavujú aj určité závažné choroby, je dôležité si
skontrolovať proti čomu šteňa je/ešte nie je zaočkované,
-	kedykoľvek, keď si nie sme istí, konzultáciou s veterinárom nič nepokazíme.

### Bakteriálne a vírusové choroby

#### Kampylobakterióza

![kampylobakterioza](
http://www.globalmeatnews.com/var/plain_site/storage/images/publications/food-beverage-nutrition/globalmeatnews.com/industry-markets/us-health-officials-call-for-responsible-livestock-antibiotic-use/8420518-1-eng-GB/US-health-officials-call-for-responsible-livestock-antibiotic-use_strict_xxl.jpg
)

**Pôvodca**: baktérie *Campylobacter jejuni, Campylobacter coli*.

**Možný spôsob nakazenia**: Psy sa zvyknú nakaziť požitím krmiva (prípadne vody), ktoré je znečistené trusom iného psa
trpiaceho kampylobakteriózou.

**Príznaky**: Krvavá hnačka, nechutenstvo, prípadne zvracanie. Hnačka môže trvať 5-15 dní a potom spontánne ustúpi, v
chronických prípadoch nie je vylúčené dlhšie trvanie. Ide o tzv. samolimitujúce ochorenie, to znamená, že pokiaľ nedôjde
ku komplikáciám, hnačka odoznie a zdravotný stav psíka sa vráti do normálu (1).

**Liečba**: V prevažnej väčšine prípadov liečba antibiotikami potrebná nie je. Toto ochorenie totiž nie je nebezpečné
pre život psa, aj keď je pre oboch - psíka aj majiteľa - nepríjemné. Pre pacienta je dôležitá ľahko stráviteľná diéta a
dostatočný prísun vody (keďže psík hnačkuje, stráca veľa vody a hrozí dehydratácia).

**Prenos na človeka**: Je možný prostredníctvom kontaktu s trusom chorého psa, preto je vhodná dôsledná hygiena. U ľudí
sa prejavuje taktiež hnačkou, zvracaním, nechutenstvom, silnou bolesťou brucha a zvýšenou telesnou teplotou. Príznaky
odoznejú v priebehu troch dní až jedného týždňa a dôjde k uzdraveniu (2).

#### Salmonelóza

**Pôvodca**: baktéria *Salmonella enterica*

**Možný spôsob nakazenia**: Konzumácia krmiva kontaminovaného trusom chorého zvieraťa.

**Príznaky**: U mladých jedincov je priebeh vážnejší, prítomná je hnačka, dehydratácia, strata hmotnosti, horúčka a
bolesť v oblasti brucha. U dospelých psov je ochorenie miernejšie, vyskytuje sa hnačka, ktorá odoznie v priebehu 2-4
týždňov. Celkovo je náročné odlíšiť salmonelózu od kampylobakteriózy.

**Liečba**: Odporúča sa dostatočný príjem tekutín, ľahko stráviteľná diéta a u mladých jedincov s ťažším priebehom je
možná aj antibiotická liečba.

**Prenos na človeka**: Je možný prostredníctvom kontaktu s exkrementmi postihnutého psa (1).

#### Parvoviróza

![parvo](http://www.veterinarioperu.com/wp-content/uploads/2009/09/Parvovirosis.jpg)

Toto ochorenie postihuje najmä šteňatá vo veku 8-15 týždňov.

**Pôvodca**: vírus patriaci do rodu *Parvovirus*

**Možný spôsob nakazenia**: Konzumácia krmiva alebo vody znečistenej trusom, močom alebo slinami chorého zvieraťa.

**Príznaky**: U šteniat vo veku 3-4 týždne po narodení vírus vyvoláva akútny zápal myokardu, čo spôsobuje náhly úhyn
šteňaťa (často bez predchádzajúcich príznakov). U šteniat po odstave vírus napáda bunky čreva, preto sa choroba
prejavuje počiatočným nechutenstvom, neskôr úporným zvracaním, výrazne zapáchajúcou hnačkou s prímesou hlienu alebo aj
krvi, dehydratáciou a horúčkou.

**Liečba**: Terapia zápalu myokardu je náročná, neistá a ak šteňa prežije, často mu zostanú doživotné komplikácie. Pri
črevnej forme je nevyhnutný úplný pokoj pacienta, dostatočný prísun tekutín, aplikujú sa antibiotiká na prevenciu
pridruženej bakteriálnej infekcie a pokiaľ šteňa nedokáže prijať potravu, zaháji sa podávanie umelej výživy.

**Prenos na človeka**: Nie je možný (3).

### Parazitárne choroby

#### Giardióza

![giardia](http://cockatoo-info.com/wp-content/uploads/2012/08/giardia-cells-300x235.jpg)

**Pôvodca**: *Giardia intestinalis*

**Možný spôsob nakazenia**: K nakazeniu dochádza konzumáciou krmiva znečisteného trusom chorého zvieraťa. Voči ochoreniu
sú citlivé najmä mladé jedince, pričom k prepuknutiu prispieva zlá hygiena, stres a chov veľkého množstva psov na jednom
mieste.
Príznaky: Hnačka s prímesou hlienu, striedanie hnačky a zápchy, nadúvanie, zväčšenie brucha, chudnutie, vracanie.

**Liečba**: Pomocou antiparazitík. Prevenciou je dostatočná hygiena chovu, dezinfekcia priestorov a znižovanie stresu u
zvierat.

**Prenos na človeka**: Je možný prostredníctvom trusu chorého psa (4).

#### Isosporóza

**Pôvodca**: *Isospora canis, Isospora ohioensis, Isospora neorivolta, Isospora burrowski*

**Možný spôsob nákazy**: Konzumáciou potravy kontaminovanej trusom chorého zvieraťa.

**Príznaky**: Hnačka s prímesou hlienu a krvi, nechutenstvo, apatia.

**Liečba**: Pomocou antiparazitík (4).

**Prenos na človeka**: Je možný prostredníctvom trusu chorého psa (5).

#### Trichurióza

**Pôvodca**: *Trichuris vulpis*

**Možný spôsob nákazy**: Konzumáciou vajíčok parazita (napr. potrava znečistená trusom chorého psa).

**Príznaky**: Hnačka s prímesou hlienu a krvi, nechutenstvo, dehydratácia, prípadne anémia (pretože tieto parazity sa
živia krvou).

**Liečba**: Odčervením.

**Prenos na človeka**: U človeka tento druh z rodu Trichuris neparazituje (4).

#### Dipylidióza

![dipylidióza](http://www.dogsk.sk/kynologia/2008/2008-03/2008-03-40-parazity-2.jpg)

**Pôvodca**: pásomnica *Dipylidium caninum*

**Možný spôsob nákazy**: Konzumácia infikovaných bĺch.

**Príznaky**: Strata hmotnosti, matná a lámavá srsť, tzv. sánkovanie psíka zadkom po podložke, prítomnosť článkov na
srsti okolo análneho otvoru (viditeľné aj voľným okom, vyzerajú ako zrnká ryže), možné sú aj nervové príznaky a kŕče (pri
masívnej infekcii).

**Liečba**: Pacient sa musí odčerviť, nutná je aj likvidácia bĺch.

**Prenos na človeka**: Je možný, ale iba v prípade konzumácie infikovanej blchy (4).

#### Škrkavky

![skrkavky](
https://fbcdn-sphotos-g-a.akamaihd.net/hphotos-ak-xta1/v/t1.0-9/12196258_10153486998407740_8645012339758039870_n.jpg?oh=03b8bc654f92c79f4cb29ee3f579677d&oe=58703F35&__gda__=1483313784_2153affd9ace0ff5a3dcd5f93024a425
)

**Pôvodca**: *Toxocara canis, Toxascaris leonina*

**Možný spôsob nákazy**: Do tela šteniatka sa dostávajú cez placentu chorej matky alebo pitím materského mlieka. Dospelé
psy sa môžu nakaziť skonzumovaním vajíčok škrkaviek, ktoré sa vylučujú trusom chorého jedinca.

**Príznaky**: Nafúknuté brucho, hnačka, vracanie, nechutenstvo, strata hmotnosti. Niekedy sa môžu larvy dostať aj do
tkanív mimo čreva a zostávajú tu v tzv. spiacom štádiu.

**Liečba**: Pacienta je nutné odčerviť.

**Prenos na človeka**: Nie je možný (7).

### Ďalšie problémy tráviaceho traktu

#### Torzia žalúdka

![torzia](http://barfslovensko.sk/image/cache/clanky_bannery/torzia-zaludka-600x315.jpg)

Torzia žalúdka je život ohrozujúci stav, pri ktorom sa žalúdok najprv preplní potravou alebo plynom a následne sa otočí
okolo svojej pozdĺžnej osi. Naplnený a zväčšený žalúdok tlačí na okolité orgány a cievy v brušnej dutine, pričom tlakom
na bránicu spôsobuje pacientovi problémy s dýchaním a tlakom na cievy bráni spätnému toku krvi do srdca.
Po otočení okolo dlhej osi dochádza k prerušeniu zásobovania žalúdočnej steny krvou, ktorá v dôsledku nedokrvenia začne
odumierať. Torzia je akútny stav, po rozpoznaní príznakov je nutné okamžite vyhľadať pomoc veterinára!

![torzia](http://www.skchr.sk/images/fotky/clanky/zaludok.gif)

**Plemenná predispozícia**: Veľké plemená psov s hlbokým hrudníkom (nemecká doga, bernardín, weimarský stavač, írsky
seter, Gordon seter, doberman, ...).

**Veková predispozícia**: Psy staršie ako 7 rokov sú na torziu náchylnejšie.

**Príčiny**: Aktivita psa bezprostredne po konzumácii potravy (aportovanie, naháňanie sa, cvičenie...), rýchla
konzumácia jedla, prehĺtanie vzduchu.

**Príznaky**: Náhly nepokoj psa (chodenie, líhanie a vstávanie, ...), nafúknutie a bolestivosť brucha, napínanie na
zvracanie (ale bez zvracania), rýchle dýchanie, neskôr sa zviera dostáva do šoku, má bledé sliznice, slabý a zrýchlený
pulz.

**Liečba**: Poloha žalúdka musí byť napravená chirurgicky.

**Prevencia**: Psy rizikových plemien by mali byť kŕmené radšej 2-3x denne a v menších dávkach. Pred a po kŕmení by mali
mať dostatočne dlhý oddych od fyzickej záťaže (1 hodinu pred, 2 hodiny po).
Psovi s torziou je nutné okamžite poskytnúť veterinárnu pomoc, inak tento stav končí smrťou pacienta! (8)

#### Zápcha

**Príčina**: Znížená peristaltika čriev, nadmerné skrmovanie kostí, nedostatok pohybu, postihnutie orgánov brušnej
dutiny zápalom a pod.

**Príznaky**: Zriedkavé alebo úplne chýbajúce vyprázdňovanie, nadmerná námaha pri defekácii, suché a tvrdé výkaly.

**Liečba**: Závisí od príčiny. Nič nepokazíme, keď si vypýtame radu od nášho veterinára. Možno naozaj stačí len prejsť
na iný typ krmiva (podať psovi navlhčené granule, psie konzervy, úplne vynechať kosti a zabezpečiť dostatok vody),
inokedy je nutné pacientovi pomôcť klystírom alebo preháňadlom. Vždy je potrebné identifikovať a odstrániť príčinu,
keďže dlhotrvajúca zápcha nielen znižuje kvalitu života psa, ale spôsobuje aj celkové zhoršenie zdravotného stavu (6).

#### Zvracanie

**Príčina**: Psy zvyknú jednorázovo zvracať za účelom zbavenie sa niečoho, čo skonzumovali a "nesadlo" im to, prípadne
sa jednoducho prežrali. Pokiaľ by ale bolo vracanie časté (opakované), úporné, s prímesou krvi alebo by pes vykazoval aj
iné poruchy zdravotného stavu (napr. horúčka, apatia), je nutné vyhľadať pomoc veterinára.

#### Nechutenstvo

**Príčina**: Nechutenstvo je sprievodným príznakom viacerých ochorení, pokiaľ trvá dlhšie ako 1 deň alebo má pes aj iné
poruchy zdravotného stavu, mali by sme kontaktovať veterinára.

----------

#### Použitá literatúra

1. Švrček, Š., a iní. Infekčné choroby zvierat I. časť - Bakteriálne a mykotické choroby. Košice : Univerzita
veterinárskeho lekárstva a farmácie v Košiciach, 2006. s. 59-67.
2. Epps, S.V.R., a iní. Foodborne Campylobacter: Infections, Metabolism, Pathogenesis. International Journal of
Environmental Research and Public Health. 2013, 10.
3. Švrček, Š., a iní. Infekčné choroby zvierat II. časť - Vírusové a priónové choroby. Košice : Univerzita
veterinárskeho lekárstva a farmácie v Košiciach, 2006. s. 59-67.
4. Jurášek, V. a Dubinský, P. Veterinárna parazitológia. s.l. : Príroda, 1993. ISBN 978-80-0700-603-4.
5. Letková, V., Goldová, M. a Kočišová, A. Základy protozoológie. Košice : Univerzita veterinárskeho lekárstva a
farmácie v Košiciach, 2010. ISBN 978-80-8077-219-2.
6. Kozák, M. a kolektív. Vnútorné choroby psov a mačiek. Košice : Univerzita veterinárskeho lekárstva a farmácie v
Košiciach, 1998. ISBN 80-88950-00-7.
7. Veterinárna ambulancia FamilyVet: Vnútorné parazity u psov a mačiek. Veterinárna ambulancia FamilyVet-Váš rodinný
veterinár, [ cit. 4.9.2016; 18:50 ]. Dostupné na webovskej stránke (world wide web): [
http://veterinarna-ambulancia.eu/96-sk/vnutorne-parazity-u-psov-a-maciek/](
http://veterinarna-ambulancia.eu/96-sk/vnutorne-parazity-u-psov-a-maciek/)
8. Veterinární klinika Písek: Dilatace a volvulus žaludku (torze žaludku) u psa. Veterinární klinika Písek,
[ cit. 4.9.2016; 19:50 ]. Dostupné na webovskej stránke (world wide web): [
http://veterina-pisek.cz/publikace/dilatace-volvulus-zaludku-torze-zaludku-u-psa](
http://veterina-pisek.cz/publikace/dilatace-volvulus-zaludku-torze-zaludku-u-psa)

#### Zdroje obrázkov

- [
http://www.psilaska.cz/wp-content/uploads/2013/01/parvoviroza-onemocneni-psu.jpg](
http://www.psilaska.cz/wp-content/uploads/2013/01/parvoviroza-onemocneni-psu.jpg)
- [
http://zveromil.sk/wp-content/uploads/2016/07/hnacka-u-psa.jpg](
http://zveromil.sk/wp-content/uploads/2016/07/hnacka-u-psa.jpg)
- [
http://www.globalmeatnews.com/var/plain_site/storage/images/publications/food-beverage-nutrition/globalmeatnews.com/industry-markets/us-health-officials-call-for-responsible-livestock-antibiotic-use/8420518-1-eng-GB/US-health-officials-call-for-responsible-livestock-antibiotic-use_strict_xxl.jpg](
http://www.globalmeatnews.com/var/plain_site/storage/images/publications/food-beverage-nutrition/globalmeatnews.com/industry-markets/us-health-officials-call-for-responsible-livestock-antibiotic-use/8420518-1-eng-GB/US-health-officials-call-for-responsible-livestock-antibiotic-use_strict_xxl.jpg)
- [
http://www.veterinarioperu.com/wp-content/uploads/2009/09/Parvovirosis.jpg](
http://www.veterinarioperu.com/wp-content/uploads/2009/09/Parvovirosis.jpg)
- [
http://cockatoo-info.com/wp-content/uploads/2012/08/giardia-cells-300x235.jpg](
http://cockatoo-info.com/wp-content/uploads/2012/08/giardia-cells-300x235.jpg)
- [
http://www.dogsk.sk/kynologia/2008/2008-03/2008-03-40-parazity-2.jpg](
http://www.dogsk.sk/kynologia/2008/2008-03/2008-03-40-parazity-2.jpg)
- [
http://barfslovensko.sk/image/cache/clanky_bannery/torzia-zaludka-600x315.jpg](
http://barfslovensko.sk/image/cache/clanky_bannery/torzia-zaludka-600x315.jpg)
- [
http://www.skchr.sk/images/fotky/clanky/zaludok.gif](
http://www.skchr.sk/images/fotky/clanky/zaludok.gif)
